---
title: "Manifest met uitgangspunten corona-apps"
excerpt: "Als reactie op de plannen van het kabinet om apps te gebruiken in de strijd tegen het coronavirus, is een manifest opgesteld waarin uitgangspunten zijn opgenomen waaraan die apps moeten voldoen."
tagline: Bescherm onze gezondheid, maar bescherm ook onze rechten
lang: nl
date: 2020-04-10
author: Edo Plantinga
cover: 3779.jpg
layout: blog
---

### 'Bescherm onze gezondheid, maar bescherm ook onze rechten'

Als reactie op de plannen van het kabinet om apps te gebruiken in de strijd tegen het coronavirus, is een manifest opgesteld waarin uitgangspunten zijn opgenomen waaraan die apps moeten voldoen. Tot de ondertekenaars van het manifest behoren onder meer Bits of Freedom, Stichting Code for NL, Waag en Open State Foundation.

Het kabinet wil apps inzetten in de strijd tegen het coronavirus. De twee apps (een contact-tracing app en een app om contact te hebben met de arts) moeten de kern van het nieuwe testbeleid van het kabinet vormen en moeten werkzaamheden die nu door de 25 GGD-regio’s worden uitgevoerd, waar mogelijk vervangen. Volgens minister De Jonge (Volksgezondheid, Welzijn en Sport) zijn de apps alleen effectief als een groot deel van de Nederlandse bevolking daar gebruik van maakt. “Gezien de Nederlandse cultuur is het onwaarschijnlijk dat het gebruik hiervan afgedwongen zal worden”, aldus Edo Plantinga, bestuurslid van Stichting Code for NL, samen met Bits of Freedom en Waag initiatiefnemers van een manifest met uitgangspunten voor corona-apps. “Deze apps zullen alleen breed gebruikt worden als er vertrouwen is in een goede omgang met persoonsgegevens. Daarom dit manfest.”

De organisaties/mensen achter het manifest maken zich met name zorgen over de ontwikkeling van de apps. “Op zijn minst moet de broncode van dit soort apps open zijn, zodat iedereen in principe de werking van deze apps kan controleren. Maar ook het proces van hoe er tot een selectie van apps gekomen wordt, moet open zijn. Zo kunnen organisaties feedback geven op de selectiecriteria of ontwerpcriteria. Dit is essentieel om het vertrouwen te krijgen van deze organisaties én van Nederlanders die deze apps mogelijk willen gebruiken.”

Ook voor de lange termijn is het belangrijk dat er duidelijke grenzen gesteld worden aan de inzet van deze apps, aldus Evelyn Austin, directeur van Bits of Freedom. “In tijden van crisis worden soms overhaaste beslissingen genomen die vergaande negatieve gevolgen hebben voor de bescherming van onze rechten en vrijheden, ook lang nadat de crisis voorbij is. Het is daarom belangrijk dat elke maatregel die we nu nemen getoetst wordt aan een mensenrechtelijk kader. Als blijkt dat deze app er moet komen, dan is er technisch veel mogelijk. Aan de overheid om de juiste eisen te stellen.”

**Uitgangspunten van het manifest**

*   Eén doel: het onder controle krijgen van het virus
*   Gebaseerd op wetenschappelijk inzicht en bewezen effectief
*   Bewezen betrouwbaar en vanuit expertise
*   De inzet van de applicatie is per definitie tijdelijk
*   Niet tot individuen herleidbaar
*   Zo min mogelijk gegevens worden gebruikt
*   Geen centraal opgeslagen persoonsgegevens
*   Veilig en bestand tegen misbruik
*   Gebruiksvriendelijk en toegankelijk
*   Nooit onder dwang van overheid en derden

**Meer informatie over het manifest is te vinden op de website [Veilig tegen Corona](https://www.veiligtegencorona.nl/)**

Dit artikel werd eerder gepubliceerd op [iBestuur](https://ibestuur.nl/nieuws/manifest-met-uitgangspunten-corona-apps).